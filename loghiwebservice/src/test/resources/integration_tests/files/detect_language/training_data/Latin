Ternis tuis, mi Frater, iis quas ante hos octo dies accepi, iisque quas nunc ego et uxor accepimus, Patris quoque literis una opera respondeo. Famulus nondum advenit magno nostro incommodo; neque de esculentis intelleximus quicquam. Te, mi Frater, in foro florere laetus intelligo: et experto crede, multo eam vitam esse beatiorem, quam quae in muneribus publicis transigitur. Heinsiana, Pieriana et Palamedem videre aveo. Rutgersio Dyckium successurum, sed cum plena Legati dignitate, suspicabatur Bannerius. Videbimus quid de Musiana causa futurum sit. De Anglicano federe siquid propius intellexeris, certiores nos fac; item de inquisitione Rotterodamensi. Cornelium nostrum aliquid in literis proficere gaudeo. Poterunt illi ex pecunia, quae de exemplaribus Iuris belli et pacis redigetur, libri coëmi ad VIII florenos aut circiter. Rogo cum prioribus literis, has quoque affini Nicolao Reigersbergio tradas, ubi eo venerit. Suecum non puto se immixturum federi. De mulctatione indiscriminata Salvatorianorum tecum sentio. Vossii vicem doleo. Sed si quam ei Wallaeus iniuriam fecerit, nos edocti de eius sententia atque argumentis facile curabimus ne sine responso sit. Siquid ille observavit ad libros nostros de Iure belli ac pacis, de iis edoceri cupiam. Anno enim novo nova procedet editio. Interim et Excerpta e Tragoediis et Comoediis Graecis tum quae exstant, tum quae non exstant typographo dedimus. Spero exitura ad mercatum Francofurtensem. Testimonia de vita liberorum mittemus. Existimat uxor in recipienda pecunia nihil mutandum, donec definita sit lis Hogerbetiana. Est hic Arsenius, qui putabat hic se reperturum Legatos Anglicanos, sed ii non comparent. Exspectantur tamen. Rex caeteris civitatibus Protestantium pacem concedit quam nuper dederat; Rupellanorum, qui tum pacem recusaverant, causam separat: eosque videtur undique circumsessurus, paratis ad hoc quindecim millibus militum. Rumor hic est Britannicam classem intrasse in Insulam Gadium, sed ab urbis oppugnatione reiectam. Verrua oppidum ad Padum ab Hispanorum prementium vi liberatum
est. Rex magis magisque in Hispanum ardescit. Haec erant quae hic habebamus. Saluta meo et uxoris nomine optimos parentes, coniugem quoque tuam et amicos caeteros. Vix haec scripseram cum pro certo nuntiatur ab Anglis derelictam Gadium insulam. Tui amantissimus Frater

Illustrissime et excellentissime legate, domine observandissime, Magna me laetitia affecere domini Hambraei literae, indicantes benevolam operam ipsius expetitam de me commendando illustrissimae Excellentiae vestrae benignissimo favori mihi non defuisse Excellentiamque vestram mei patrocinium sereno vultu in se recepisse. Haud verbis exprimere possum, quae illustrissimae Excellentiae vestrae ob tam favorabile promissum debeam ulteriusque debere velim. Ea isthinc mihi fiducia nata, ut non dubitem etiamnum illustrissimam Excellentiam vestram humili et devoto animo rogare, ne illustrissima Excellentia vestra dedignetur gravi suo testimonio mihi subvenire apud sacram regiam Maiestatem et regni Suediae proceres tam de vita ante honeste acta quam de cupidine patriae meae sedulo inserviendi, postquam mihi a superioribus imperatum, ut hac in natione eorum mandatis obsequia mea accommodarem. Cum e literis e carissima patria ad me datis animadvertam diutius forte mihi hic subsistendum quam inde discedens in animum induxeram, facile perspicere possum, quantum ponderis illustrissimae Excellentiae vestrae gravis commendatio habitura sit mihique profutura. Nihil autem eius omittere, quod pietatis ac grati erga illustrissimam Excellentiam vestram animi documenta prodere queat, dum lucis buius usura gavisus fuero, mihi cordi futurum erit. Fama cum diversis literis huius allatis vulgavit, etiam per literas Francofurto ad Moenum scriptas idem hesterna die confirmatum, marescallum dominum
Torstensonium aperto Marte non procul ab oppido Thabor caesareos stravisse, fudisse, cepisse. Hatsfeldius vulneratus in nostrorum manus inciderat. Götzius necatus, Johannes Wertius utrum fuga elapsus an trucidatus, ignoratur. E nostris Mortagnius et Goldstenius occubuere. Quae praeterea utrinque facta clades non liquido constat. Bis tormenta nostra maiora obtinuerat hostis, tandem equite caesareo ad diripienda nostrorum impedimenta se effundente aliquot cohortes nostratium in praesidio dispositae supervenere, ordines peditum caesareorum turbando proelium redintegravere, fortibus animis strenuisque manibus victoriam hosti iam exultanti eripuere. Velit Deus gaudium hoc nobis solidum fore. Pietate in Deum et virtute ac comitate erga quemlibet vix cuiquam cedit illustrissimus dominus Torstensonius. Mira vero felicitas armorum Suedicorum fuerat, ut ipsi summa rerum ad exercitum demandata fuit: in Silesia caeso duce Francisco Alberto, ad Lipsiam minori suorum numero ab hoste palma obtenta, fugiendo ac cunctando Gallasio fracto, nunc quoque in Bohemia deletis inimicis, ut alia praeteream. Deus ipsi vitam et prospera quaeque indulgeat. Caesarem 200 equitibus stipatum Pragae in fugam se coniecisse cum archiduce fratre suo additur et 6000 a Torstensonio iussa Pragam circumcingere et alios manipulos oppidum Thabor obsidione inclusum tenere. A patria mea nullae iam literae venerunt. Illustrissimus dominus Servientus coram legatis nostris Osnabruggae sese excusavit de propositione facta, quae cum nimis generalis sit, nimis rem exaggerare nostri non voluere. Simultas vero inter utrumque Gallorum eo usque crevit, ut mutuis colloquiis renuntiarint et illustrissimus dominus Davausius sine venia se discessurum affirmavit, nisi collega suus revocetur vel ei emendatio imperetur. Illustrissimus dominus legatus Oxenstierna propediem. Monas-
terium it consultatum et firmiter conclusum cum Gallis de iis quae in rem communem cedant. Praeter emporia nonnulla Zelandiae caeterae Nationes Foederatae paratae sunt in armis experiri, quas conditiones super vectigali in freto solvendo Danus admittere velit. Navium, nautarum et militum interea apparatus hic fit. Deus, illustrissime et excellentissime domine, illustrissimam Excellentiam vestram diu sospitem praestet,illustrissimae Excellentiae vestrae addictissimus servitor,

Opportune mihi missus libellus hic, quo fucus detegitur hominis quem ego veneratus sum semper et studiose colui. Eius te participem facere volui, eaque ratione memoriam mei refricare. Gratum mihi praestiteris officium, si quid de hoc negotio sentias, non dissimulabis. Aversatus sum semper obtrectatores, et eos qui magnorum virorum famae detrahunt: sed huius factum, quisquis est, improbare non possum, cum publice intersit, iuventutem moneri, ne auctoritate tanti viri fucum sibi in re pietatis fieri sinat, et ad devia deducatur. Aveo etiam cognoscere, quando tuarum lucubrationum aliquid habituri simus; imprimis teneor incredibili desiderio, Historiae tuae videndae, de qua mihi spem fecisti; quaeso te, urge opus, nec patere te aliis negotiis avocari, non alia re nominis tui aeternitati melius consulueris et de aetate nostra ac posteritate melius merueris. Quoties autem de Parallelis tuis cogito, indignor socordiae meae, qui non, cum frui istis deliciis datum est, mihi melius prospexerim. Ad nuncium de Nobilissimi Dousae obitu ingemui, eius viri expertus incredibilem humanitatem, et doctrinae reconditae thesauros: tibi amicum ademptum doleo, sed haec lex naturae, cuius tu memor, urge coepta, et de republica ac bonis literis bene mereri perge.Thuanus nobis promittit viginti praeterea historiarum libros, quibus explicat quaecunque gesta ad annum ineuntem LXXII. ac spem facit, ut sub autumnum proximum edantur. Quam admiror hunc virum, nemini antiquorum posthabendum! neque minor mihi exspectatio de te, quam, obsecro te, ne frustreris diutius. ita
valeas ac floreas ad summa quaeque natus. Vale delicium generis humani. Heidelberga.

Quod literis tuis mense Augusto ad me datis, amoris in me plenissimis, non
respondi, maxime Salmasi, prima causa est, quod illis ipsis spem tui Lutetiam adventus feceras. Credidi autem facile, ut solemus homines, quod ardenter optabam, tum quia semper mihi maximi est tua frui consuetudine, tum quia de iis ipsis, quae literae tuae continebant, avebam tecum disserere ea libertate, quae colloquentibus propria est. Accesserunt silentii causae minores, quod scilicet in negotio isto ad academiam magis quam ad te pertinente multa videbam admissa per dolum partim, partim etiam per culpam eorum, de quibus ego jampridem plurima querenda habeo; verebar autem, ne ea referendo viderer meas ipse injurias persequi, et id agere, ut in tranquillo positos meis aestibus involverem. Praeterea cum sciam, quid postremo decretum esset, et super ea re tuum exspectari responsum, nolui consilio meo aut academiae altricis meae obstare commodis, aut tibi auctor esse, ut quicquam ageres, minus generose quam ego, res mea si esset, acturus essem. Nunc cum sponte tua nullo meo hortatu id decreveris, quod te dignum est, nihil habeo aliud, nisi ut id toto animo approbem atque collaudem. Habes hic Vossii literas, quas accepi heri, haud dubium, quin eodem de argumento. Nam et mihi scribit cum maxima testatione fidei in te multum simul incusans illorum ambitionem et impudentiam - his utitur vocibus - qui pravis artibus non tam tuae dignitati, quae ex literis satis magna est, quam publicis utilitatibus semet objecerunt.De illis porro, quas prius miseras, literis securum te esse jubeo: servatae sunt atque etiamnum a me servantur non tantum ea fide quam amicitia imperat, verum etiam ea veneratione, qua tua omnia prosequor.Locum illum, quo Rigaltius ex suis contumeliis causam accersit tuae in professione religionis constantiae, vidisse me memineram, sed ex eo alia curata est scripti illius editio, in quo illa pars abest, nescio an quia offendi te intellexerat; nam quin te illa verba designaverint dubium esse non potest. Haud credas, quam morte Aurelianensis et Rigaltius et qui fautores ei sunt gaudeant. Neque enim dubitant, quin perpetuum in illo hostem habiturus fuerit Rigaltius; et jam omnium in illum academiarum judicia collegerat jactabatque manifestis eum argumentis teneri haereticae pravitatis. Adeo nihil illi profuit toties velum ex vento vertere: non magis sane quam Richerio, cui illi ipsi insultant et illudunt qui confessionem ei extorserunt rei nec illi nec ipsis creditae. Quis dubitat haec videns quin aperte in impietatem ruat Gallia, cuius ego pestis tam multa quotidie video ut vivere me paene taedeat, inter tales vivere taedeat omnino. Etiam libri plurimi prodeunt nihil credere docentes. Et haec vident feruntque, per quos quae Tertullianei loci fuerit sententia dicere non licet. Uranologii caudam non totam quidem, sed tamen inspexi. Inter alia miror,
quod Seldenum, a quo nominatus honorifice fuerat, quaedam etiam placita ipsius defensa, tanti non fecerit ut nomen ejus poneret. Tantum et in libro et in indice Marmorum Arundelianorum editorem appellat, nimirum quia haereticos nisi contumeliae causa nominare piaculum est. De Bisciola autem ridiculum, quasi ille aliquid legerit quod tu non legeris, qui etiam ea legisti, quorum Bisciola et Bisciolae congreges nomina ignorant. Valde placet mihi propositum tuum forti silentio talia ulciscendi. Tantum in justo aliquo opere, quale est quod nunc moliri te dicis et quo ego non aliud avidius exspecto, res potissimas, in quibus ab illis peccatum est ita debes tangere, ut ipsi simul tangi se sentiant. Caeterum in persequendis singulis, in reponendis maledictis adeo vitam tuam perire nolim, ut etiam chartas pluris putem. Verissime dicis hoc illos agere, ut te non cum illo Terentiano adversatore in otium transdant, sed in molestissimum negotium, a quo semel expedire te debes.De collectione Ephesina Hamburgum haud minus septies scripsi et amici quidem operae non parserunt, sed qui ex Delmenhorstii supellectile illum librum accepit, trico est et Imperatoris jus obtendit in ea, quae Palatini principis fuere. Satis apparet obtentui id sumi; nescio an is quoque detrahi ei possit literis Imperatoris ad senatum Hamburgensem quas in usum regiae bibliothecae legati a Gallia, qui nunc sunt Ratisbonae, possent impetrare, honesta specie, ne omnibus pereat liber omnibus scriptus et Ecclesiae perutilis. Id si Rigaltius suorum esse vellet operum, rem faceret meliorem omnibus iis, quas jampridem facit. Sed abesse in agendo frigus deberet. Quod adeo illi proprium est, ut in amores etiam se insinuet tam aperte, ut profiteatur sibi de iis ob liticulas quasdam, quae ipsum exercebant, cogitare vacuum non fuisse. Libri illius ἴσον habet Heinsius certo certius. Sed puto videbit jam clarissimus Iustellus, apud eum non tantum se posse quantum speraverat.Opitius et literas tuas accepit et gratias tibi jussit agi maximas, subito revocatus in Silesiam a Barone Donaviensi, qui ibi in summa re ac potentia floret, Caesarianus adeo ut et religionem domini induerit. Vidimus hic duos intra haud nimis longum temporis spatium familiae ac nominis ejusdem, sed in
pietatis negotio constantes, quorum Achazius te, ut puto, Divione convenit - nam eo se ire dicebat velle tui visendi causa - alter, Christophorus, missus in praefecturam Arausionensem a principe, cuius matrona soror est ejus quam ipse in matrimonio habet, cum hac transiret, non modo honorifice admodum de te est locutus, sed et libera indignatione invectus est in eos, qui te Lugduno invidissent.

Crede, mi Meursi, non levis res est ita ludere de aliena fama. Sed sane ad laetiora nos convertamus.
Clarissime Domine.
Si bene te novi te, et ego, dices nescio quid faciet. Sed vale, et ride, meum et literarum decus.
Nulla jam nova scribam neque ut advena scio, te interea Deo immortali commendans.

Frater plurimum colende, Vidi Rotterodami, sed raptim vidi, tua de Initiis fidei carmina et iudicium quidem meum in re tam ardua apud te praesertim exponere vix audeo. Hoc tamen dicam a nemine materiam istam solidius tractari et dilucidius explicari posse. Nam et argumenta sunt firma, imo selecta, et ordo perspicuus et verba aptissima. Omitto iam elegantissimas descriptiones quae hic illic infarciuntur, omitto poeticos spiritus et reliqua quae in omnibus tuis carminibus miramur. Certe hoc opus aliquid amplius sibi arrogat, quia plurimum ab incepti novitate, quod nemo adimpleri posse hactenus credidit, commendatur.Vereor tamen, ut omnibus hoc tuo laudabili instituto satisfacias, praecipue iis qui nimio contendendi studio laborant, dum ea quae ab omnibus conceduntur persequendo medium te inter varias christiani orbis divisiones et schismata interponis. Metuo, inquam, ne et nostri omissa quaedam quae omitti non debere iudicant, conquerantur, et religionis romanae sectatores quaedam aliter defendi in tuo hoc scripto quam ab ipsis fieri solet; neque enim iis sufficit, ut eadem quae ipsi sentiunt, sentiamus, sed requirunt praeterea, ut illa ipsa iis quibus ipsi utuntur, propugnemus argumentis. Ut ecce sua auc-
toritas sacris litteris evidentibus in hoc tuo scripto testimoniis asseritur. Qui tamen ecclesiae romanae addictior est haec argumenta reiiciet, usurpans illud Augustini: ne quidem ipsi Evangelio crederem nisi me ecclesiae auctoritas commoveret.Quidam etiam nostrorum theologorum respuent argumentum ad veritatem religionis christianae probandam ab eiusdem religionis universalitate petitum, dicentes forte id a nobis ipsis, cum pontificios oppugnamus, refutari. Illi enim simili argumento religionis suae veritatem cum omnibus suis circumstantiis probare contendunt, quia latius pateat ea quam nos colimus religione. Non dubito etiam, quin aliqui alii institutum tuum calumniantes dicturi sint in scripto tuo non probari trinitatem neque divinitatem Christi, imo ne eius quidem, si bene memini, mentionem fieri; nec sufficiet malignis istis hominibus, si respondeamus id alienum a tuo proposito esse, neque enim perfectum a te christianum describi, sed eius elementa adumbrari, nam omnia in peiorem partem sumere consueti, si quid tale a te praeteritum vident, id pro eo ac si de ipso dogmate dubites habituri sunt. Sed tu his vel similibus calumniis moveri non decet. Non deerunt enim et alii, qui tuo consilio probe perspecto hunc laborem orbi christiano utilissimum a malevolorum hominum morsibus facile vindicabunt.Rerum novarum nihil est quod scribam, praeterquam quod nuper prodiit libellus quidam conscriptus a filio Treslongi, qui in Zelandia archithalassum egit, in quo conqueritur de domino Maurerio, dicens se ab eo maxima affectum iniuria, quia in quadam oratione coram Ordinibus habita, quae Belgice etiam impressa est, dum clementiae exempla allegat, iis adiunxerit exemplum dicti patris sui, quasi Ordines ei quorundam criminum gratiam fecissent interventu reginae Elisabethae, quemadmodum id ipse a quibusdam historicis prodi fatetur; sed male, ostendit enim patrem
suum sententia Curiae et Ordinum fuisse plane absolutum et purgatum. Dominus Maurerius auctoritate historicorum se defendit, nec quicquam a se peccatum hac in parte dicit, sed Ordines libellum divulgari vetuerunt.Vale, frater charissime, et quoniam iam Hagam addiscendae praxeos gratia commigravi, si quid scis quod ad studia mea promovenda facere possit, id impertire ne graveris,tibi obsequentissimus frater,

Frater carissime, Illa de Antichristo prodiisse gaudeo. Spero et prostare. Piorum et eruditorum judicia exspectabimus cum tempore. Tempore enim opus, ut eluantur tanta conspiratione inustae animis opiniones. Ego vero sicut de posteritate omnia spero optima, ita hoc ipso saeculo non futurum inanem meum laborem jam ex colloquiis etiam inter ministros reformatos eruditissimorum reipsa experior. Audendum aliquid est pro veritate contra factiones. Illa de Fide et operibus non utilia tantum et optimae aetati christianorum plane consentien-
tia, sed ad evellendos errores vitiis faventes necessaria esse judico.Gaudebo igitur, ubi et illa prodiisse intelligam; sequantur deinde illa ad Decalogum. Non recusabo etiam post editionem admoneri de Sacris Literis et veterum consensu, siquid admonendus videor. Nihil magis principes christianos in saevitiam impulit quam maledicta ista de antichristo, de abnegatione meriti Christi, de idololatria. Quare etiam atque etiam videndum est, an ea, quae dicta sunt, recte se habeant. Nisi id fiat, quae spes restituendae unitatis ecclesiasticae, quam Christus imperat, quam in symbolo profitemur? Absit a me, ut in tam pio proposito odia curem. Quis unquam id metuens adulta vitia sanavit? Sunt in ecclesia illa, quae Romana dicitur, qui labuntur, at non omnes nec ex iis generaliter receptorum dogmatum, ne eorum quidem, quae sunt in synodo Tridentina.Siquid est, de quo dubites, conferam libentissime meas rationes cum tuis aut aliorum. Sed a protestantibus hac quoque in parte modum excedi certus sum, nam dum accusare pontificios volunt, accusant omnem ecclesiam Graecam, Latinam, Syriacam, Arabicam, Aegyptiacam tot saeculorum atque ita per imprudentiam instruunt armantque ultro adversarios suos. Ne igitur confundamus quae distinxit antiquitas, ne revellamus veteres terminos.De Zenonis effigie putaram eventurum, quod evenit. Editum aliquid tale olim a Slatio, sed partim cum erroribus in historia, partim cum nimia verborum asperitate. Et quaedam hic accessere minime spernenda. Si edi posset Hamburgi aut Lubecae vellem; si non, ad nos redeat.De Notis ad Lucanum et Poematis novis facies quod poteris. De Tacito fac monear; paratae sunt et istae notae.Da veniam, quod toties tibi molestus sum. Sed in hoc me solor, quod dum me juvas, et publico prodes. Vale, frater optime. 24 Martii 1640. Saluta quaeso parentes, uxorem tuam, liberos, et amicos. Spero futurum, ut exempla quaedam habeam trium scriptorum suo ordine.Imagines lutherani habent et multa loca Angliae. Non esse idololatricum velle juvari apostolorum et martyrum precibus et episcopus Montacutius et alii dixere.Paranda sunt omnia ad placidum colloquium quod, non sine fructu, futurum spero, ubi haec bella deflagraverint. Nam in pontificis potestate limitibus includenda Hispani et Galli consentirent. Caveamus nos, ne pontifici plures demus socios quam oportet.Vide si placet quae in Anglia scripsit ex consensu saeculorum et gentium M. Antonius
de Dominis tum super honore moderato sanctorum tum super usu imaginum. Ego quidem illas ecclesias tutius facere puto, quae imaginibus carent, et hominum cor laudo, qui sine ambitu preces sanctas ad Deum aut Christum mittunt neque tamen alios, qui angelorum aut sanctorum ope sperant se posse adjuvari, condemnant aut irrident. Sed cogita, an foedissimo crimine damnari a me debuerit Graeca ecclesia, cujus communionem lutherani et reformati non semel expectaverunt. Ajunt Genevenses omnia morte punienda, quae lex Mosis morte punit. Ea autem morte punit omnes idololatras. Genevenses iidem pontificiis omnes pro talibus habent. Hinc vide quid sequatur, si vires adsint.Pagella, quam misi erratorum in libris de Veritate Religionis Christianae excisa pagella, quae minus exacta est in libris, aut glutine jungi aut etiam cum modica plicatura affigi in locum illum poterit. Spero enim libri jam ad te venerint, quos distribuas rogo. Liber is multum hic emitur, pretium est sesquiflorenus incompacti.Fuit apud me Bignonus, advocatus regius. Adfirmat, ut certissimum testamenta pleraque apud institutum relinqui. Habere autem etiam sic reperta hoc praecipuum prae caeteris testamentis, quod de suggestione - ea exceptio Galliae propria est - accusari non possunt.

Hugoni Grotio, Lutetiam Parisiorum. Illustrissime Domine, Quod de negotio summi viri Galilaei Galilaeii tarde adeo rescribam, diutina fecit ab urbe absentia syndici nostri Guilielmi Borelii, qui rem omnem apud dominos Ordines fideliter procuraturum se recepit. Nec sane ad eam rem alter magis idoneus eligi poterat. Sed non puto eum affore ante Christi Natalem.Magnus est affectus procerum urbis nostrae erga Galilaeium, eorum saltem, quibus scientia in pretio est. Ante omnes praedicare debeo Nob. Realium, qui nihil aeque exoptaret quam ut Galilaeius praetextu offerendi Ordinibus nostris suas de re maxima cogitationes has ipse in terras veniret. Poterat, inquit, opera hinc dari, ut figere hic domicilium vellet. Sed votum hoc viri de suo etiam largiri ad detinendum parati metuo, ne provecta in istac Galilaei aetate plane frustra sit.Joannes Narsius, quia veretur, ne ulla sui deinceps a proceribus Suecis ratio habeatur, operam suam praefectis negotiationis Indicae addixit. Ac intra triduum, si ventus faverit, navem ascendet. Octoginta menstruos florenos assignarunt. Obtinebit in itinere locum, quem vulgus supremi mercatoris vocant. Hinc inter praefectos justitiae facturus. Medicam simul artem exercebit et majoris honoris spes facta.Nec tamen hujusmodi filium tuum Petrum magnopere commovent ad simile iter suscipiendum. Domi vel apud exteros etiam principes dignitatem quampiam praeferret. Sed quia non ignorat, quam miserum sit ab incerta spe pendere: ita decrevit studia sua componere, ut vel solis illis tueri decus suum possit. Juris prudentia imprimis placet, sed sic ut, ex consilio tuo, ea sociare velit, quae ad mercaturae intelligentiam pertinentLiteras ad illustres juvenes Slupeskium et Skyttium sedulo procuravi. Leonis Allatii labores, etiam vetera illa, quae habet, excudere qui paratus sit, non unum hic habemus. In iis et Blauwius est. Sed dum totus est in Atlante suo adornando, non facile dixero, quam tarde promissa exsolvat.De Tacito quod cogitas gaudeo. Metuo alioqui, ne alius quispiam in tuam involet purpuram suisque inferciat pannis dissimulato nomine tuo. Scis jam dudum esse, quod quae meditatus es, non sint in tua potestate. Mihi quidem quicquid eorum vidi ac legi, impense, ut omnia tua, placuit.Berneggerum et doctrinae et virtutis nomine merito aestimo et amo. Nec officio deero, siquis locus patuerit in ulla illustrium scholarum his et vicinis terris.Vale, illustrissime domine, et cum heroina conjuge et familia a me et meis salve. Salutem etiam plurimam mei amantibus dicito: imprimis reverendissimo et amplissimo Bignonio et Cordesio, a quibus quod amer, tui, ut alia, beneficii est. Amstelodami, MDCXXXV Non. Decembris. S.P. Dum literas, quibus haec inclusi, plusculum detineo, quia deesset commoda mittendi occasio, ecce nobis Hagha hoc rescriptum DD. Ordinum. Partem primam Annalium Hollandicorum, quos Matthaeus misit, spero, jam acceperis: nisi forte futurum, ut una cum hac epistola recipias. Spero operam non fore ingratam. Quaeso commone, sicubi erratum putabis. Editione altera corrigi poterit.Filius tuus indies se magis et magis insignem reddit, non studiorum modo profectu, sed modestia etiam judicioque, quo pro aetate illa plurimum valet. Itaque honori, etiam tibi, atque familiae fore confido.Illustrissimi nominis tui cultor

Vir Illustris. Literas viri dubium maioris an melioris Augusti Thuani, auro contra caras, tuo beneficio accepi. Sunt plane ita scriptae, ut hominem cordatum absterrere
possint ab usu Latini sermonis. Quare me quidem magno beneficio affecturus est, si Gallice potius scribat, ne talibus literis ad imitandi desperationem adductus omnem conatum Latinae scriptionis abiiciam. Nunc certe respondere nondum audeo. Ita mihi verborum ipsius maiestas ambit atque occupat animum.Res Gallicas habere se meliuscule, quam vulgant atroces nuntii, te significante sane laetus intelligo. Neque aliter possum iudicare, quam brevi desaevituram tempestatem, si, non dicam maior, sed aliquanta pars Galliae obsequium et pacem, certa bona, praeferat incertae spei rerum emendandarum per remedia morbis asperiora. Coniectura mea hoc imprimis argumento nititur, quod non video, unde externas copias exspectare possint praesentium temporum accusatores, adversante ipsis Hispania, obsessis Alpibus, Britannia ad occasiones multo honestiores torpente, Germanis sibimet metuentibus, nostra autem hac republica per beneficia et arctissimum foedus sceptro vestro devincta. Neque sine illis ab extero coelo, ut ita dicam, flantibus ventis ullos apud vos fluctus diuturnos fuisse video, mobili quidem regni vestri pelago, sed ut facile residat. Quanquam vero satis scio, nunquam defore res novas molientibus, quae magnis Imperiis speciose obiiciant, cum neque culpam humana infirmitas, neque calumniam regnandi difficultas evitet, optarem tamen ab optima Regina paulo parcius ornata quaedam famae suae dehonestamenta. Prodiit nuper Amstelodami Oratio illa Senatus Parisiensis, quae nunc pro causa armorum arripitur, item Principis Condaei ad Regem epistola ad partes faciendas instituta. Nos nostra in urbe statim interdiximus, ne in vulgus spargeretur liber, nullo nostro bono, amicorum mala depromens. Speramus eandem fore curam vicinis civitatibus, non quod sperandum sit id genus scripta plane supprimi posse in tam lecturiente populo, sed ut hoc exemplo discat plebs indolere potius regni propinqui et supra quam dici potest de nobis meriti incommodis, quam ex malis non dubiis spes concipere ambiguas. Tu interim, Vir Nobilissime, incertae expectationis tempora sapientiae studiis praetervectus, minore cum sensu doloris ad emu exitum pervenies, quem motibus istis Deus destinat; cui voto ardentissimo salutem Galliae tuamque valetudinem commendo.

Ad illustres, potentes, invictos dominos Ordines Hollandiae et Westphrisiae, veros patriae patres,Tria mihi potissimum explicanda arbitror, si et vobis illustribus Ordinibus et lectori velim satisfacere. Utrique nimirum scire desiderabitis, cur hoc opus vobis consecretur. Deinde et vobis peculiariter quid hoc sit quod vestro nomini inscribatur, et lectori, praecipue extero, qui vos sitis quibus hoc qualecunque est dedicetur, video demonstrandum. Haec itaque breviter absolvam, ne aut illum a libri lectione aut vos a curis publicis distineam.Cur vobis Syntagma hoc Phaenomenon inscripserim variae sunt caussae, et singulae graves. Innatum illustri huic operi videtur, ut non nisi principibus viris devoveatur.
Dicitur enim Aratus ipse Antigono Gonatae, magni illius Poliorcetae filio, Phaenomena sua scripsisse. Germanicus carminis sui authorem Augustum elegit. Ego loco postremo vos illustres, potentes, invictos heroas nec Romano hoc, nec Macedone isto posteriores. Nam literarum et eruditionis amor, qui huic prima laus est, alteri etiam unica, quota pars est vestrarum virtutum? Quod si illud etiam quod caeterarum Augusti laudum caput est spectemus, quanto maius est in medio bellorum turbine subditos eo modo tutari, ut pacem ne desiderent quidem, quam bellis veluti lassatum pacem servare? Tantundem ut arbitror haec differunt, quantum interest a tyrannide cessare et tyrannidem amoliri. Nam pax illa Augusti, quid erat nisi quaedam regnorum satietas? Expleta enim dominandi fame facile bella cessabant. Pax nostra hoc rerum statu aut nusquam aut semper in bello, quo nos a barbarico iugo defendimus. Haec non eo adfero ut maximi principis laudibus detraham, sed ut ostendam quanto illi facilior ad famam fuerit via; quae vobis difficilius
quidem quaesita, sed non minor inventa.Quibus ergo potius ego hoc inscribam quam vobis, qui mihi reges et augusti, augustissimi patres, quibus praeter Deum Optimum Maximum superiorem nullum nos hodie agnoscimus? Veniret nunc Cyneas quispiam in  vestrum , nonne diceret vidisse et audisse se quot viros, tot augustos aut reges? Quibus potius inscribam quam quibus me, animum, corpus, vitam, libertatem et omnia mea debeo? Hoc ipsum, quod librum hunc consecrare vobis possumus, vestri est muneris. Quod sumus, aut quod Hispanorum mancipia et stigmatiae non sumus, vestri est muneris. Quod vos habemus, qui nos tam fideliter vindicetis, vestri est muneris. Quibus deinde potius inscribam quam a quibus librum ipsum Germanici, manu antiquissima conscriptum, accepi et acceptum fero? Mirandi igitur ratio nulla est si vobis dedicetur quod ante regi et augusto, quibus vos non estis inferiores - si ratio recte ponatur - consecratum sit, praesertim quibus et ego me et potissima pars libri se debeat.Posidonius aliique primae antiquitatis authores aestimant aureo illo saeculo penes sapientes regnum fuisse, quod si fieret, etiam nunc beatas futuras respublicas existimavit Plato. Mirum itaque videri non debet, si et nos aliis gentibus foelices iudicemur et ipsi idipsum sentiamus, quibus hoc datum est quod alii in primae beatitudinis parte posuerunt quodque nobis cum iis tantummodo qui simili politiae specie utuntur commune est. Eam Graeci ἀριστοκρατίαν vocant, quod regimen optimatum aut optimum Latine et vere potest transferri. Hodiernae linguae loquendi phrasi, qua speciem praecipuam generis nomine indigetamus, rempublicam appellant. Vidit hoc - qui quid non vidit? - Aristoteles, ubi ait: Recte agitur, cum imperare officium est, non regnum, cum regentes ratio regit, cum pro summis sunt optimi. Quemadmodum aliis in rebus omnibus mediocria extremis sunt potiora, ita haec regendi forma, quae media quodammodo via inter regnum et popularem statum insistit, longe est potissima. In hoc enim seditiones, in altero illo adulationes statum corrumpunt, et in hoc impotentia singulorum, in altero potentia unius metuenda. Insipientia in vulgo res certa est; in imperio periculum. Ubi vero eliguntur optimi quique et prudentissimi, consilia semper sunt optima et magnitudo non timenda. Neque enim adversus eos quid possint experientur, per quos posse coeperunt. Denique  monarchia servilium est ingeniorum, democratia licentiosorum, aristocratia simul et libertatem amantium, quorum neutrum in vestra republica desideratur. Vobis authoribus iugum Hispanicum toti terrarum orbi metuendum excussimus, cumque libertate ipsa nihil sit ex se dulcius, tum illius suavitatem commendat illa quondam servitus.De ordinis constitutione quid dicam? Primum antiquissimo more Laconum aliarumque gentium, quem natura etiam apibus indidit, gubernatorem et elegistis, illustrem principem Mauritium Nassovium. Di boni, qualem et quantum! Cuius memoria brevi veteres illos Alexandros, Scipiones, Annibales ducesque alios, qui prudentia, fortitudine, clementia, imperatoriis artibus, maiestate, foelicitate celebrantur, obliterabit. Constat consessus vester duobus ex membris, nobilibus, inquam, et urbium delegatis. Nobiles autem censentur eo in loco non ex vulgari nota, sed ex heroicis primariisque familiis oriundi, quorum hic - sine invidia loquar - tanta copia quanta uspiam.De urbium praestantia quid est quod satis apte dici possit?

Potueras quidem abstinere, doctissime Rutgersi, a nobis consulendis in rebus antiquitatis, qui eius parum etiam olim attigimus, et hoc etiam quantulumcunque fuit, eorum studiorum non tam voluntario quam necessario neglectu amisimus. Sed quia tibi visum est eum nobis exhibere honorem, qui non debebatur, officii est nostri id pro beneficio agnoscere, atque etiam conari amplius posse quam possumus. De Cosso igitur, quod quaerebas, sentio, ut dixi, maiores omnes magistratus populi Romani, hoc est Dictatores, Consules, Tribunos militum consulari potestate, et Praetores, habuisse belli auspicia. caeterum legatos et alios militum tribunos praefectosque, qui magistratus populi Romani non erant, cum ipsi creati essent sine auspiciis, non habuisse ius auspicandi. quare quicunque imperium habebat iure magistratus idem suis auspiciis gerebat bellum, quanquam fieri poterat ut is ipse non summum haberet imperium: neque enim ad habenda auspicia, ut ego arbitror, summum imperium desiderabatur, sed imperium a populo datum iure maioris magistratus. Et qui auspicia habebant, duces proprie vocabantur. Caeteri autem qui mandatum a duce et quodammodo fiduciarium habebant imperium, non item. Fuit igitur dux Cossus et auspicia habuit, quia Consul cum esset, ut vult Livius, aut ut alii tribunus militum, modo Consulari potestate, imperium habuit non ab ipso Dictatore sed a Populo Romano, et quidem auspicato datum. Hanc autem sententiam non ita tibi scribo quasi qui praefracte eam tueri velim, sed ut ipse, qui quotidie in Romana antiquitate versaris, tecum expendas, an cum veritate consentiat.

